این روز‌ها توصیه‌های عجیبی درباره‌ی ایمن ماندن در برابر کووید ۱۹ منتشر می‌شوند. یکی از این توصیه‌ها، نوشیدن مایعات داغ است.


نوشیدنی‌های داغ به‌خصوص در یک روز پرکار می‌توانند به آرامش افراد کمک کنند، ذهن‌های آشفته را آرام کنند و حس صمیمیت بین افراد را افزایش دهند. حتی می‌توانند به خنک شدن بدن در هوای گرم هم کمک کند. با اینکه یک فنجان قهوه، یک لیوان چای یا دیگر نوشیدنی‌های گرم می‌توانند در شرایط سخت به کمک افراد بیایند، تأثیری بر پیشگیری از کووید ۱۹ ندارند.

این روزها در شبکه‌های اجتماعی و اپلیکیشن‌های پیام‌رسان خصوصی، توصیه‌ها و پیشنهاد‌ها نادرست متعددی درباره‌ی درمان و پیشگیری از کووید ۱۹ منتشر می‌شوند. طبق یکی از این توصیه‌ها، نوشیدنی‌های داغ می‌توانند از افراد در برابر کووید ۱۹ محافظت کنند. این ادعا باعث شد سازمان یونسیف هم بیانیه‌ای را در این باره صادر کند و آن را تکذیب کند. به گفته‌ی ران اکلس، متخصص بیماری‌های ریوی در دانشگاه کاردیف بریتانیا و رئیس سابق مرکز سرماخوردگی‌های رایج:

هیچ شواهدی وجود ندارد که ثابت کند نوشیدنی‌های داغ می‌توانند از عفونت‌های ویروسی جلوگیری کنند.

اکلز در گذشته به بررسی تأثیرات آشکار مایعات داغ بر سرماخوردگی و آنفولانزا پرداخته بود. طبق یافته‌ها، نوشیدنی‌های داغ شاید بتوانند کمی علائم سرماخوردگی را کاهش دهند و احتمالا دلیل آن هم تأثیر بر ترشحات بزاق و ماده‌ی مخاطی داخل دهان و بینی است که دچار التهاب شده‌اند؛ اما طبق نتایج، مایعات بیشتر تأثیر دارونمایی دارند.

تأثیر نوشیدنی داغ

نوشیدنی‌های داغ نمی‌توانند از شما در برابر کووید ۱۹ محافظت کنند، اما فاصله‌گذاری اجتماعی می‌تواند

 در درجه‌ی اول با نوشیدنی‌های داغ نمی‌توان از شر ویروس‌های عفونی خلاص شد. طبق بررسی‌ها نوشیدن آب داغ به‌معنی ایمنی در برابر ویروس جدید کرونا نیست. این ویروس به‌سادگی با نوشیدن آب یا حتی غرغره‌ کردن منظم مایعات شسته نمی‌شود. با اینکه ویروس کووید ۱۹ از طریق قطره‌های بزاق افراد دیگر وارد دهان و بینی می‌شود، هدف اصلی آن آلوده کردن مجراهای ریه است. این سلول‌ها می‌توانند آنزیمی را حمل کنند که ویروس برای زنده ماندن به آن‌ها نیاز دارد.

تنفس ذرات ویروسی منجر به انتقال ویروس به ریه‌ها می‌شود؛ یعنی جایی که خالی از هرگونه مایعاتی است. ویروس پس از وارد شدن به سلول‌ها به‌سرعت خود را به داخل سلول‌های میزبان می‌رساند و آنجا به‌آرامی خود را تکثیر می‌کند. درنتیجه تلاش‌ برای شستشو هیچ تأثیری نخواهد داشت. طبق برخی پژوهش‌ها، آلوده شدن اولین سلول‌ها تقریبا ۳۰ ساعت به طول می‌انجامد و پس از سی ساعت سلول‌های بیشتری آلوده می‌شوند.

ویروس کووید ۱۹،  پس از ورود به داخل سلول‌ها حتی از تغییرات دمایی شدید هم مصون خواهد ماند؛ زیرا دمای عادی بدن انسان معمولا ۳۷ درجه‌ی سانتی‌گراد است، دمایی که برای تکثیر و گسترش ویروس کافی است. با نوشیدن مایعات داغ، دمای بدن به‌حدی نمی‌رسد که ویروس‌های داخل سلول‌ها را بکشد. برای نابودی کرونا ویروس سارس، دمای ۵۶ درجه یا بالاتر کافی بود و حتی طبق برخی تست‌ها دماهای بیش از ۶۰ تا ۶۵ درجه لازم است. با اینکه هیچ پژوهشی درباره‌ی مقاومت عامل ویروسی کووید ۱۹ در برابر دماهای بالا منتشر نشده است، ممکن است این ویروس هم مشابه دیگر کرونا ویروس‌ها باشد.

دمای ۷۰ درجه‌ی سانتی‌گراد و بالاتر برای کشتن ویروس‌های غذا در فرایند پختن، به اندازه‌ای داغ است که می‌تواند به پوست انسان آسیب بزند و باعث ایجاد جراحت شود.

دمای بالا

دمای موردنیاز برای کشتن ویروس کووید ۱۹، می‌تواند آسیب‌هایی جدی را به بدن انسان وارد کند

 طبق برخی پیشنهاد‌ها نادرست که دوش آب داغ را توصیه می‌کنند، ماندن زیر آب داغ به مدت طولانی سخت است و بیشتر می‌تواند مضر باشد. حتی اگر بتوانید به اندازه‌ی کافی زیر دوش داغ بمانید، نمی‌توانید ویروس‌های داخل بدن را از بین ببرید؛ زیرا صرف‌نظر از دمای بیرونی، بدن تلاش می‌کند دمای داخل بدن را در محدوده‌ی ۳۷ درجه‌ی سانتی‌گراد حفظ کند. دوش آب داغ طولانی می‌تواند به پوست شما آسیب بزند.

از طرفی اگر دمای داخلی بدن به ۴۰ درجه‌ی سانتی‌گراد برسد، می‌تواند منجر به سکته‌ شود. دمای بدن بالاتر از ۴۰ درجه هم اگر زود درمان نشود منجر به مرگ خواهد شد. طبق برخی ادعاهای گمراه‌کننده، برخی ترکیبات چای دارای اثر محافظتی در برابر ویروس کووید ۱۹ هستند اما این ادعا فاقد پشتوانه‌ی علمی است.

بنابراین شاید نوشیدنی‌های داغ اثر آرام‌بخشی داشته باشند؛ اما بهترین راه برای محافظت از خود در برابر ویروس کووید ۱۹، رعایت فاصله‌گذاری اجتماعی، شستن مرتب دست‌ها با آب و صابون پس از لمس سطوح احتمالی آلوده و پیروی از به‌روزترین توصیه‌های رسمی پزشکی است. 